---
title: Velkommen til Fjærdinghage
description: Oversikt over min digitale hage. Hva jeg skriver om, og hva jeg planlegger å skrive.
publishDate: 11.11.2024
updatedDate: 01.05.2025
draft: false
---


## 🔔 Ding Dong! 

Velkommen til min digitale hage – **Fjærdinghage**! Hvordan du har snublet inn hit, vet jeg ikke, men jeg er uansett glad for at du er her. Dette er ikke mitt første forsøk på å sette opp en fungerende blogg, en som jeg har full kontroll på. Etter utallige iterasjoner, med en solid dose frustrasjon og mestringsfølelse, har jeg endelig landet på en versjon som er både enkel å bruke og lett å vedlikeholde og utvide.

## Fjærdinghage og digital hage

Navnet **Fjærdinghage** kommer fra hjemmet vårt, som vi kaller Fjærdingheim – en sammensmelting av mitt fornavn _Ding_ og ektefellens etternavn _Fjær_. Da var det ganske naturlig å døpe min digitale hage Fjærdinghage også!

  
Hvis du ikke har hørt om konseptet “digital hage” før (eller _digital garden_ på engelsk), anbefaler jeg at du [sjekker ut denne artikkelen som er skrevet av en av de som startet og promoterte konseptet **digital hage**](https://maggieappleton.com/garden-history). Det er en slags personlig nettside, en blanding av dagbok, samling av ideer og eksperimenter, som vokser og endrer seg over tid – akkurat som en ekte hage. [Her er også en fin oppsummering ](https://search.arc.net/Ud75Xmmw6vCT18nmeWZe)av Arc Browser med "browser for me" funksjon om digital hage.

## Hva som gror i Fjærdinghage akkurat nå (januar 2025)

Akkurat nå er denne hagen ganske ny, og jeg er fortsatt i en eksperimentell fase. Det er kanskje ikke så mye å se her ennå. Jeg prøver meg fram med forskjellig innhold, derfor kan hagen virke litt ustrukturert eller rotete akkurat nå, og jeg synes det er helt greit. 
  
Men målet mitt for Fjærdinghage er at den skal få utvikle seg fritt dette året. Jeg drømmer om at den blir en frodig og mangfoldig plass, en som gir meg ro og glede – og kanskje også deg, en ukjent leser på andre siden av skjermen.

Akkurat nå er det vinter, og som i alle andre hager er det stille. Alt er i dvale, men jeg har sådd noen frø her og der. Forhåpentligvis spirer de snart.











