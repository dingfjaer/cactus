---
title: "Søknadsbrev til NRK Radio"
description: "Jeg skrev et søknadsbrev i diktform da jeg søkte på NRK Radio som UX-designer"
publishDate: "11.07.2024"
tags: ["dikt"]
---




**27 september 2023**



Ida og Rebekka stod på scenen,

i foredragssalen på Design Matters i København.

Innlogging for barn i NRK Super,

var temaet. 


Inspirert ble jeg,

nesten litt rørt,

et innblikk jeg fikk,

i hvordan det er,

å jobbe som designer 

i NRK.



Kreativt, utfordrende, meningsfylt.



Jeg begynte å drømme,

og skrev dette ned i notatboka:

«Husk å søke jobb i NRK. Drømmejobben, det!»



**27 desember 2023**



Pling!

En varsling fra Finn på mobilen,

rett etter hjemkomst fra jul.



«Vil du være med på å utvikle NRK Radio

til å bli førstevalget

for norsk lydinnhold?»



Ja! Ja! Ja!

Det vil jeg,

det vil jeg virkelig.



Jeg åpnet Macen,

jeg åpnet Figma,

jeg drodlet og jeg drømte.



Jeg vil lage en portefølje,

som viser mitt hjerte

for NRK,

for lyd,

for en etterlengtet

kreativ, utfordrende, meningsfylt

drømmejobb.



**5 januar 2024**



Samboeren til svigermor gikk bort på nyttårsaften,

vi skulle kjøre til Kongsberg for å besøke henne.



«Kle dere ekstragodt,»

sa svigermor,

«det er meldt 25 minus i helgen.»



Hun ble glad for å se oss,

sammen skulle vi lage middag.



Hun startet NRK Jazz på radioen,

vi pratet mens vi ventet på ovnen.



Svigermor ble plutselig alene,

tenkte jeg,

hvordan vil det føles

når vi ikke er her?



Radioen fortsatte å spille på kjøkkenet,

etter at vi hadde spist middagen.



**7 januar 2024**



Før vi reiste hjem,

fortalte jeg svigermor at jeg skal søke jobb i NRK.



«Så stas,» 

sa svigermor.



«Hva skal du jobbe med?»

NRK Radio.



«Jeg bruker NRK Radio jeg,

nesten hver dag.



Jeg hører på podkaster før jeg sover,

og jeg hører på radio når jeg strikker.

Jeg skal tenke på deg hver dag når jeg bruker NRK Radio,

hvis du får jobben i NRK.»



Jeg ga henne en klem før vi dro,

den jobben vil jeg gjerne ha,

tenkte jeg.



For hva er mer meningsfylt,

enn å få omtanke hver dag

fra svigermor?

Svigermor,

som ble plutselig

helt alene.

